---
layout: post
title: "Restaurant Week - Radiova"
date: 2022-11-12T10:26:40+10:00
authors: ["Klaudia Jusko", "Wojtek Szlosek"]
categories: ["RestaurantWeek", "Kraków"]
tags: ["Writing"]
description: "Sprawdzamy jesienną edycję festiwalu Restaurant Week - tym razem padło na restaurację Radiova Bistro&Cafe w Krakowie!"
meta_description: "Restaurant Week - restauracja Radiova Bistro&Cafe Kraków, recenzja menu festiwalowego. KlaWo Blog. Klaudia Juśko. Wojciech Szlosek."
thumbnail: "assets/images/posts/2022-11-12-restaurant-week-radiova/A-danie.jpg"
---
<style>body {text-align: justify}</style>
Po powrocie ze słonecznej Sycylii szybko zaczęliśmy tęsknić za dobrym jedzeniem. Małe pocieszenie stanowił jednak fakt, że od dawna mieliśmy już zakupione wejściówki na kolejną edycję festiwalu Restaurant Week. Jest to już nasza druga edycja tego festiwalu - podczas edycji wiosennej spodobało nam się na tyle, że od razu kupiliśmy w promocyjnej cenie bilety na jesień. Jak się później okazało był to strzał w dziesiątkę, ponieważ inflacja zawitała też na Restaurant Week i cena za osobę od tego czasu wzrosła.

## Restaurant Week

Czym jest tak właściwie Restaurant Week? Jest to festiwal, w którym biorą udział dziesiątki restauracji z całej Polski. Każda z restauracji przygotowuje na czas festiwalu specjalne menu, w wersjach A i B - przeważnie jeden wariant jest wegetariański. W cenie rezerwacji (w tym roku 69zł) możemy zjeść przystawkę, danie główne oraz deser. Dodatkowo dostajemy festiwalowy koktajl (tu możemy wybrać wersję alkoholową lub bezalkoholową). Wbrew temu co sugeruje nazwa, Restaurant Week nie trwa tydzień lecz znacznie dłużej, około miesiąca.

## Radiova Bistro & Cafe

RADIOVA Bistro & Cafe to dość niepozorne miejsce, które mieści się w siedzibie Radia Kraków na Al. Słowackiego. Wcześniej nie słyszeliśmy o nim zbyt wiele, jednak do rezerwacji zachęciło nas atrakcyjne menu przedstawione na stronie festiwalu. Ponieważ nasze gusta smakowe zwykle mocno się różnią zdecydowaliśmy się na dwie różne wersje menu. Na miejscu okazało się, że sam klimat lokalu jest dość przyjemny. Wnętrze urządzone jest w nowoczesnym stylu, dominują przeszklenia, a na uwagę zasługuje duża liczba roślin. W miłej atmosferze rozpoczęliśmy więc degustację festiwalowych menu.

### Menu A (Klaudia)
  - **Przystawka**: Tatar z marynowanych warzyw z krewetkami
  - **Danie główne**: Pieczony ser Brie z malinami i orzechami włoskimi z sosem figowym
  - **Deser**: Ciasto marchewkowe z sosem waniliowym i owocami
  - **Koktajl**: Martini (alkoholowy)


Wieczór rozpoczął się od lekkiego falstartu, ponieważ przystawka mimo, że zapowiadała się ciekawie w smaku była daleka od ideału. Ogólnego wrażenia nie poprawiła nawet wysublimowana kompozycja artystyczna stworzona na talerzu. Jedyne co mogłam ocenić pozytywnie w tym daniu to krewetki (sztuk 2), które smakowały naprawdę dobrze. Reszta elementów moim zdaniem nie pasowała do siebie i nie trafiła kompletnie w moje gusta. Skończyłam przystawkę lekko rozczarowana, jednaknie tracąc nadziei, że danie główne mnie zachwyci.


![image](../../assets/images/posts/2022-11-12-restaurant-week-radiova/A-przystawka.jpg?raw=true)

Jestem fanką serów wszelakich, więc musiałaby nastąpić prawdziwa katastrofa, żebym oceniła negatywnie kolejne danie. Na szczęście nic takiego się nie stało, a pieczony ser Brie w sosie figowym, z dużą ilością orzechów i malinami sprawił, że szybko zapomniałam o rozczarowującej przystawce. Tym razem wszystkie składniki komponowały się ze sobą idealnie. Mnie danie zachwyciło, jednak pewnie nie każdemu przypadłoby do gustu jako danie główne z tego względu, że całość była bardzo słodka i smakowała niemal jak deser.

![image](../../assets/images/posts/2022-11-12-restaurant-week-radiova/A-danie.jpg?raw=true)

Gdy wyrzuciłam z pamięci nieszczęsną przystawkę, było już tylko lepiej. Po uczcie serowej na stole pojawiło się ciasto marchewkowe oblane gorącym sosem waniliowym. Sposób podania cieszył oko, a po spróbowaniu okazało się, że smak jest równie dobry.

![image](../../assets/images/posts/2022-11-12-restaurant-week-radiova/A-deser.jpg?raw=true)


### Menu B (Wojtek)
  - **Przystawka**: Ptyś z szarpaną wołowiną z sosem grzybowym
  - **Danie główne**: Pierś z kurczaka faszerowana szynką parmeńską i suszonymi pomidorami, sos truflowy, puree z selera
  - **Deser**: Tiramisu truskawkowe
  - **Koktajl**: Martini (alkoholowy)


Na początek otrzymaliśmy drinki głównego sponsora festiwalu - Martini. Słodko-gorzki koktajl z dużą ilością lodu, sprawdziłby się jeszcze lepiej w upalny wieczór.

Moja przystawka wyglądała naprawdę dobrze, była bardzo elegancko podana; całość na zimno. Danie było niewielkie i zniknęło bardzo szybko - smakowo jednak było "tylko" dobrze. Chrupki ptyś, lekko niedoprawione mięso, bardzo dobry sos grzybowy i niewiadoma posypka (może pistacje?), która nie dodawała żadnego konkretnego smaku. Niecierpliwie czekałem na danie główne.

![image](../../assets/images/posts/2022-11-12-restaurant-week-radiova/B-przystawka.jpg?raw=true)

Danie główne było już nieco większe i wyglądało również ładnie. Kurczak był soczysty, lecz niezbyt wyrazisty mimo intensywnego farszu. Puree z selera nie poprawiło sytuacji. Całość jednak była po prostu smaczna. Szkoda, że tak standardowa, żeby nie powiedzieć - trochę nudna.

![image](../../assets/images/posts/2022-11-12-restaurant-week-radiova/B-danie.jpg?raw=true)

Po chwili przyszły desery. Jestem ogromnym fanem tiramisu, więc szczerze mówiąc to na właśnie deser czekałem najmocniej. Wersja włoskiego klasyku z Radiovej była lekko niestandardowa, bo truskawkowa. Truskawki były również między warstwami przysmaku.
Bardzo mi to smakowało, nie za słodka masa, lekki posmak owoców i kawy. Pyszności. Uważam, że był to najlepszy punkt wieczoru. Żałuję jedynie, że porcja była tak niewielka - dotyczy to w sumie nie tylko deseru, ale wszystkich dań z menu.

![image](../../assets/images/posts/2022-11-12-restaurant-week-radiova/B-deser.jpg?raw=true)


## Podsumowanie

Z Radiovej wyszliśmy tego wieczoru z mieszanymi uczuciami. Z jednej strony desery oraz jedno z dań głównych były naprawdę dobre, z drugiej - pozostałe dania pozostawiły lekki niedosyt. Ostatecznie był to jednak dla nas miło spędzony wieczór. Warto podkreślić, że Radiovej nie można oceniać do końca w kategoriach restauracji - jak sama nazwa wskazuje jest to bardziej bistro/kawiarnia, o czym świadczą też godziny otwarcia (8.00 - 19.00). W regularnej ofercie dominują tutaj zestawy lunchowe i śniadania, dlatego jest to dość oryginalny punkt na mapie festiwalowej, z czego zdawaliśmy sobie wcześniej sprawę. Na plus oceniamy bardzo miłą i uprzejmą obsługę lokalu. Podsumowując, miejsce nie wzbudziło w nas przesadnego zachwytu, ale wizytę w Radiovej oceniamy umiarkowanie pozytywnie.


**Miejsce**: Radiova Bistro & Cafe

**Lokalizacja**: Al. Juliusza Słowackiego 22, Kraków

**Cena**: 69zł/osoba

**Ocena KlaWo**: 6/10
